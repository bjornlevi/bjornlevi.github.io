---
# multilingual page pair id, this must pair with translations of this page. (This name must be unique)
lng_pair: id_714a4192dc
title: Kosningastefna Pírata 2021 - Landbúnaður

# post specific
author: Björn Leví Gunnarsson
category: mbl
tags: [rikisstjorn, kjarasamningar]
img: ":post_pic10.jpg"
date: 2021-08-05
---

Landbúnaður í heiminum stendur frammi fyrir umbyltingu vegna framfara í ylrækt og kjötrækt og vegna breyttra neysluvenja almennings í tengslum við græn umskipti samfélagsins. Í slíkum breytingum felast bæði áskoranir og tækifæri. Við erum óhrædd við að taka skrefin inn í framtíðina með menntun í landbúnaði og ríkri áherslu á nýsköpun fyrir bændur. Endurskoðum landbúnaðarstefnu stjórnvalda, tryggjum velferð dýra, aukið aðgengi að dýralæknum og náttúru- og umhverfisvernd. Við viljum sjálfbæra nýtingu náttúruauðlinda og fjölbreytta matvælaframleiðslu. Þannig fá bændur meira svigrúm til þess að dafna og framleiða samkeppnishæfar og heilnæmar matvörur fyrir neytendur.

> Vinsamlegast sendið spurningar hingað: [piratar@piratar.is](mailto:piratar@piratar.is?subject=Spurning um stefnu: Landbúnaður)

### Nánar 
- Sjálfbær matvælastefna 
- Nýsköpun fyrir bændur

#### Sjálfbær matvælastefna 
Við Píratar viljum sjálfbært samfélag en þar gegnir sjálfbær framleiðsla á matvælum meginhlutverki. Styðjum við græn umskipti í matvælaframleiðslu sem leiða til breyttra neysluvenja með tilliti til breyttra þarfa og áherslna. Eflum framleiðslu á matvælum með lægra vistspor og hvatastyrkjum. Styðjum við tækniframfarir í landbúnaði svo sem kjötrækt og ylrækt. Tryggjum fæðuöryggi á umhverfisvænan hátt með því að styrkja rannsóknir og framleiðslu sem nýta bestu fáanlegu tækni á sjálfbæran máta og draga úr kolefnisfótspori innfluttra og innlendra afurða. Aukum gagnsæi í kringum losun gróðurhúsalofttegunda og önnur umhverfisáhrif með því að veita neytendum meiri upplýsingar. Grípum tækifærin sem felast í tækniframförum og grænum umskiptum og gerum betur fyrir bændur og fyrir neytendur.

#### Nýsköpun fyrir bændur 
Hvergi er eins mikil þörf á nýsköpun og í landbúnaði á komandi árum. Hjálpum bændum að sækja hvatastyrki til að ná árangri í að skapa blómlegan landbúnað og öflugan matvælamarkað fyrir neytendur á Íslandi. Tryggjum réttlát umskipti með grunnframfærslu til einstaklinga sem vinna við landbúnað og leysum úr læðingi þann kraft sem býr í bændum út um allt land. Auðveldum nýliðun í landbúnaði með aðgengi að endurmenntun, fjárhagslegum hvötum og stuðningi.

> Stefnan byggir á: 
> - [Matvæla- og landbúnaðarstefna](https://x.piratar.is/polity/1/document/456/)
> - [Umhverfis- og loftslagsstefna](https://x.piratar.is/polity/1/document/489/)
> - [Dýrahald og velferð dýra](https://x.piratar.is/polity/1/document/44/)