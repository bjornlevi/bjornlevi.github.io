---
layout: posts
title:  "Kosningastefna Pírata 2021 - Byggðir og valdefling nærsamfélaga"
image: https://www.althingi.is/myndir/thingmenn-cache/1215/1215-220.jpg
date:   2021-08-05 12:07:00 +0000
categories: kosningar2021
---
Allar stefnur Pírata eru byggðastefna. Markmið Pírata eru að sveitarfélög séu sjálfbær, íbúar þeirra njóti grunnþjónustu sem þeir eiga rétt á og að skapa aðstæður sem tryggja aukna nýsköpun og framleiðslu í heimahögum. Við viljum draga úr miðstýringu valds og færa ákvarðanatöku í málefnum byggða og sveitarfélaga í auknum mæli til nærsamfélagsins og tryggja að stærra hlutfall skatttekna svæðisbundinnar starfsemi renni beint til sveitarfélaganna. Aukið íbúalýðræði í nærsamfélagi er grundvöllur fyrir sterku og valdeflandi samfélagi.

> Vinsamlegast sendið spurningar hingað: [piratar@piratar.is](mailto:piratar@piratar.is?subject=Spurning um stefnu: Byggðamál)

### Nánar
- Fólk á að ráða sér sjálft
- Skattekjur til nærsamfélaga 
- Sterka innviði út um allt land
- Aðgengi að þjónustu
- Valdið til fólksins

#### Fólk á að ráða sér sjálft 
Við Píratar teljum að draga þurfi úr miðstýringu valds á öllum sviðum og efla þurfi beint lýðræði í þeim formum sem bjóðast. Við viljum leyfa fólki að taka þátt í ákvörðunum sem varða það beint. Þetta á ekki síst við í nærsamfélaginu, þar sem fólk á heima.

#### Skatttekjur til nærsamfélaga 
Hluti af eflingu nærsamfélagsins felst í að skattar á borð við gistináttagjald, fjármagnstekjurskattur og virðisaukaskattur renni til sveitarfélaganna. Skatttekjur sem myndast vegna seldrar vöru og þjónustu eiga að koma til að efla samfélagið sem skapaði þær.

#### Sterka innviði út um allt land 
Tryggjum trausta innviði sem styðja við framþróun um allt land. Þar á meðal frjálst internet um ljósleiðara, þriggja fasa rafmagn og öruggar samgöngur.

#### Aðgengi að þjónustu 
Útvegum öllum aðgengi að félagslegum stuðningi, heilbrigðisþjónustu (þ.m.t. geðheilbrigðisþjónustu), íbúðarhúsnæði og menntun við hæfi. Búseta á ekki að koma í veg fyrir að fólk hafi aðgengi að nauðsynlegri þjónustu.

#### Valdið til fólksins 
Til að tryggja að sveitarfélög iðki vönduð vinnubrögð þarf að færa meira vald til fólksins og gefa því verkfæri til aðhalds og eftirfylgni. Aukum gagnsæi í stjórnsýslukerfi sveitarfélaganna öllum til gagns. Breytum sveitarstjórnarlögum þannig að lægra hlutfall íbúa þurfi til að kalla borgarafund, og til að óska eftir íbúakosningu um einstök málefni. Þá þarf að auka aðgengi íbúa að upplýsingum og almennt lækka þröskuldinn fyrir lýðræðislegri þátttöku íbúa.

> Stefnan byggir á: 
> - [Stefna um stjórnsýslu á sveitarstjórnarstigi](https://x.piratar.is/polity/1/document/75/)
> - [Grunnstefna Pírata](https://x.piratar.is/polity/1/document/2/)