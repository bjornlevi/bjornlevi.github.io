Í stuttu og hnitmiðuðu máli þá er ellilífeyrir almannatrygginga skertur ólöglega um allt að 80 þúsund krónum á mánuði, eftir skatta. Ef við setjum einfalt samanburðardæmi upp í reiknivél TR um einstakling með annars vegar 400 þúsund krónur í atvinnutekjur og hins vegar 400 þúsund krónur í tekjur frá lífeyrissjóð - þá fær sá sem er með atvinnutekjurnar samtals 757.861 kr. í tekjur frá TR og vegna atvinnu samtals. Ráðstöfunartekjur samkvæmt reiknivél eftir skatta og gjöld eru 563.950 kr. 

Hér er nauðsynlegt að taka fram að tilgangurinn með þessu dæmi er að sýna fram á mun á milli atvinnutekna annars vegar og tekna frá lífeyrissjóð hins vegar. Því eru notaðar tiltölulega ýktar tölur sem eiga ekki við mjög marga ellilífeyrisþega.

Hitt dæmið er þá einstaklingur með 400 þúsund krónur í tekjur frá lífeyrissjóð - og samkvæmt reiknivél TR er sá einstaklingur með 629.722 kr. á mánuði, eða 484.478 kr. eftir skatta og gjöld. Heilum 79.472 krónum minni ráðstöfunartekjur á mánuði bara af því að aukatekjurnar eru greiðslur úr lífeyrissjóði en ekki atvinnutekjur.

Ástæðan fyrir þessu er sérstakt frítekjumark atvinnutekna ellilífeyrisþega upp á 2.4 milljónir á ári - og samkvæmt lögunum þá á það að vera þannig að lífeyrissjóðsgreiðslur teljast ekki sem atvinnutekjur. Gallinn er að samkvæmt öllum öðrum lögum þá flokkast lífeyrissjóðsgreiðslur sem atvinnutekjur. Af þeim er greiddur tekjuskattur og allt sem því fylgir. 

Það sem er sérstakt er að í lögum um almannatryggingar er sérstaklega tekið fram að greiðslur úr atvinnutengdum lífeyrissjóðum teljast ekki sem atvinnutekjur. Það er semsagt gerð undantekning á almennu reglunni um lífeyrissjóðsgreiðslur - að í skilningi almannatryggingarlaga þá sé ekki hægt að flokka þær greiðslur sem atvinnutekjur. En - og þetta er risastórt en. Þessi undanþága er gerð fyrir örorkulífeyrir en ekki fyrir ellilífeyrir. 

Ég er búinn að vera að elta þetta mál uppi hjá hinum ýmsu stofnunum, ráðuneytum, nefndum og hvar sem ég kom orði að frá því fyrir síðustu kosningar. Loksins fékkst hljómgrunnur fyrir þeim ábendingum mínum um þennan risastóra galla í framkvæmd almannatryggingarlaga hjá velferðarnefnd Alþingis sem fékk minnisblað frá skrifstofu Alþingis þann 26. apríl síðastliðinn þar sem það er afdráttarlaust kveðið á um að lögin séu óskýr hvað þetta varðar, eða eins og þar er sagt: “Því er nærtækt að draga þá ályktun á grundvelli orðskýringar að til atvinnutekna teljist greiðslur sem byggjast á því iðgjaldi sem einstaklingur hefur greitt í lífeyrissjóð”.

Hér er um að ræða risastórt hagsmunamál sem einhverra hluta vegna hefur ekki fengið jafn mikla athygli og mál af þessari stærðargráðu (hundruðir milljóna skerðingar á mánuði) ætti að fá. 
